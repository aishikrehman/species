---
title: কারি পাতা গাছ
layout: post
lang: bn
categories: 
permalink: /plants//
author: জায়েদ ফরিদ
---
দেশে বিদেশে যেখানেই হোক, দক্ষিণ ভারতীয় রেস্তোঁরায় দরোজা ঠেলে ভিতরে ঢোকার সঙ্গে সঙ্গে দমকা হাওয়ার মত এক অদ্ভুত গন্ধ এসে ঢুকে পড়ে নাকে। এই গন্ধটা পরিচিতদের কাছে ক্ষুধা উদ্রেককারী সুগন্ধ, অপরিচিতদের কাছে ক্ষুধানিপাতকারী, বাজে গন্ধ। এই গন্ধ মূলত দুটি ভেষজের মিশ্রিত গন্ধ, একটি হিং ও আরেকটি কারিপাতা। হিংয়ের আদিনিবাস ইরান ও আফগানিস্তানের পাথুরে অঞ্চলে হলেও ভারতে এর চাষ হয়। এক মানুষ লম্বা হয় গাছ, বছর পাঁচেক হলে এর গোড়া থেকে কেটে মটির পাতিল উপুড় করে রাখা হয়। কষ জমে ভরে গেলে কদিন পর হিংয়ের পাতিল তুলে নিয়ে নতুন পাত্র লাগানো হয়। প্রথমে এই কষ থাকে সাদা যা ক্রমশ হলুদ হতে থাকে। প্রায় ৩ মাস ধরে এর আঠা বা কষ বেরুতে থাকে। হিং বেশ সমাদৃত দামী মসলা, তাই এর সঙ্গে নানারকম ভেজাল দেয়ার প্রবণতা দেখা যায় ব্যবসায়ীদের। এক সময় হিং (Ferula asafetida) দিয়ে মাছ ধরা চার তৈরি হত যার গন্ধে ভীড় করত সিং-মাগুর ছাড়াও নানাজাতের মাছ। কখনো দুষ্ট লোক গাছের গায়ে ছোট ছিদ্র করে তাতে হিং ভরে দিত। এতেই গাছের আম-জাম তলায় পড়ে বিছিয়ে যেত। তবে অনেক সময় হিংয়ের অতিপ্রয়োগে গাছও মরে যেত। দক্ষিণভারতীয় নৈমিত্তিক খাবার সাম্বার, রাসাম, ডাল, মেরুবড়া, ঝোলের তরকারি ইত্যাদিতে হিং ও কারিপাতা উভয়ই ব্যবহার করা হয়।
কারিপাতার নিবাস পাকিস্তানের ইরাবতী নদী থেকে শুরু করে পূবদিকে আসাম, চট্টগ্রাম পার হয়ে মিয়ানমার পর্যন্ত বিস্তৃত। এশিয়ান ইমিগ্রান্টদের সঙ্গে এই গাছ মালয়েশিয়া, দক্ষিণ আফ্রিকা ও রিইউনিয়ন আইল্যান্ডে চলে গেছে। বর্তমানে ভারত ও শ্রীলঙ্কা ছাড়াও এর চাষ হয় চীন, দক্ষিণপূর্ব এশিয়া, নাইজেরিয়া, অস্ট্রেলিয়া ও প্রশান্ত মহাসাগরীয় অঞ্চলে। ভারতের পশ্চিমঘাট পর্বতমালা, হিমালয়ের পাদদেশে ও দক্ষিণভারতে এর বিস্তৃতি বেশি।  
কারিপাতা গাছ ইদানীং ভারত-বাংলাদেশের নার্সারিগুলোতে বেশ পাওয়া যায়। এই গাছ বরাবরই টবের ভিতর গুল্মের মত ছোট আকারে বিক্রি হতে দেখে মনেই হয় না এটি গুল্ম নয়, বৃক্ষ। তরুশালার বিক্রেতারাও এর উচ্চতা-বিস্তার সম্পর্কে অল্পই জ্ঞান রাখে। কারিপাতা গাছ ছোট আকারের বৃক্ষ, উচ্চতায় দোতলা দালানের সমান হতে পারে এবং কাণ্ডের ব্যাস মুঠোহাতের মত। মিরপুর বটানিক গার্ডেনে এবং রমনা বাগানে যে অল্প কয়েকটি গাছ আছে তার ঠিকানা পেয়ে দেখতে গিয়ে মনে মনে ছোট গাছ ভেবে কেউ কেউ তা সহজে খুঁজে পাননি। একে দেখে নিম জাতীয় গাছ মনে হয়। ভারতে কিছু এলাকায় একে মিঠানিমও বলে। বিভ্রান্ত করার মত নিম, ঘোড়ানিম, আকাশনিম কতরকম নিমই তো রয়েছে দেশে। প্রকৃত কারিপাতা গাছ যাচাই করার জন্য পাতা ছিঁড়ে রগড়াতে হয়, কারণ বিশেষ ধরণের গন্ধই এর প্রমাণ। এই গন্ধ এত স্বতন্ত্র যে একবার শুঁকলেই তা মস্তিষ্কে রেজিস্ট্রি হয়ে যায়, ভবিষ্যতে ভুল হওয়ার কোনো সম্ভাবনা থাকে না। কারিপাতা গাছ ‘রুটাসিয়ি’ বা লেবু পরিবারের উদ্ভিদ যেমন, কাগজিলেবু, কমলালেবু, বাতাবিলেবু, বেল (Aegle marmelos), কামিনী ইত্যাদি। এই পরিবারের গাছের বৈশিষ্ট্য হল, এর পাতায় তৈলগ্রন্থির কারণে গন্ধ হয়।
‘কারি’ তামিল শব্দ যার অর্থ সস্‌ বা স্যুপ। তামিল সাহিত্যে কারি সম্পর্কে জানা যায় ইংরেজি শূন্য শতাব্দির পর থেকেই। বাংলায় ব্যবহৃত ‘তরকারি’ শব্দের ‘তর’ অর্থ কাঁচা সব্জি যা ফারসি থেকে আগত। তামিল এলাকার কারিতে কারিপাতা থাকলেও পৃথিবীর অন্যত্র এমন থাকে না। ব্রিটিশরা যে কারি-পাউডার তৈরি করে তার ভিতর কারিপাতা থাকে না, আর থাকলেও লাভ নেই কারণ কারিপাতা শুকালে এর গন্ধ কিছুই তেমন থাকে না। কমার্শিয়াল কারি-পাউডারের ভিতরে থাকে জিরা, ধনিয়া, লবঙ্গ, মেথি, রাঁধুনি, শুকনা মরিচ ইত্যাদি যার সঙ্গে থাই গালাঙ্গাল বা আদাও থাকতে পারে। শ্রীলঙ্কাতে যে কারি পাউডার পাওয়া যায় সেটিও বাণিজ্যিক ভিত্তিতে তৈরি এবং তাতেও কারিপাতা থাকে না, থাকলেও তা ‘নামকে ওয়াস্তে’। 
বাসায় কিছু কারিপাতা তাওয়ায় বা রৌদ্রে শুকিয়ে গুঁড়ো করে রাখা হয়, তবে যতটা খাওয়ার জন্য তার চেয়ে বেশি প্রাথমিক চিকিৎসার জন্য। অনেকে কাঁচের বয়ামে শুকনো বকুল ফুলের চূর রেখে দেন যা অদ্ভুতভাবে রক্ত বন্ধ হওয়ার কাজ করে। এটা ব্যবহার করা হয় হাত-পা কেটে গেলে রক্ত বন্ধ হওয়ার জন্য। গ্রামাঞ্চলে শরীর থেকে জোঁক ছাড়ানোর পর এটা ব্যবহার করা যায় রক্তপাত বন্ধ করার জন্য। কিন্তু জলাধার কম বলে শহরে জোঁকের উপস্থিতি বিরল। জোঁকের মুখ থেকে হিরুডিন নামক অ্যান্টি-কোয়াগুল্যান্ট বের হয় যে কারণে ক্ষত থেকে অবিরাম রক্ত শোষণ করতে পারে জোঁক। জোঁক ছাড়িয়ে নিলেও ক্ষত থেকে রক্ত ঝরতে পারে বহুক্ষণ। এজন্য ক্ষত পানিতে ধুয়ে কারিপাতা বা বকুল-চূর লাগালে রকপাত বন্ধ হয়ে যায়। গ্রামে দেখা যায়, জোঁক মারার জন্য সামান্য লবণ ছিটিয়ে দেয়া হয় জোঁকের গায়ে। জোঁকের স্কিনের ভিতর দিয়ে তরল প্রবাহিত হতে পারে। তাই ছেটানো লবণ যখন অতিদ্রুত জল শুষে নিঃশেষ করে ফেলে জোঁকের শরীর থেকে তখন আর বাঁচার কোনো উপায় থাকে না। দক্ষিণ-ভারতীয় খাবার ‘সাম্বার’ রান্না করার জন্য কখনো কখনো শুকনো পাতা বা গুঁড়া ব্যবহার করি আমি কিন্তু স্পষ্ট বোঝা যায়, কাঁচা পাতা তেলে দিলে যে ঘ্রাণ বের হয় শুকনো পাতায় তা হয় না। কাঁচা অবস্থায় কারিপাতা প্লাস্টিক কনটেইনারে করে কয়েকদিন ফ্রিজে রাখা যায়, ঘ্রাণ তেমন নষ্ট হয় না। তবে যেভাবে শিরাসহ বাজারে বিক্রি হয় সেভাবেই ফ্রিজে রাখা ভাল। 
পর্তুগীজরা যখন ভারতের অংশবিশেষে উপনিবেশ স্থাপন করে তখন ‘কারি’ বেশ জনপ্রিয় হয়ে পড়ে। এরপর ব্রিটিশরা সারা দুনিয়ায় এর বিস্তৃতি ঘটায়। গবেষণায় জানা গেছে, আমরা যে তরকারি দিয়ে ভাত খাই, এই মিশ্রণপদ্ধতি খ্রিষ্টপূর্ব আড়াইহাজার বছর আগেকার প্রাচীন সিন্ধুসভ্যতার আমলেও ছিল। তবে ‘কারি’ অনেক পুরানো হলেও কাঁচামরিচ আর গোলমরিচ যোগ হয়েছে অনেক পরে। ব্রিটিশরা কারি-কে ‘ন্যাশন্যাল ডিশ’ হিসাবে স্বীকৃতি দিয়েছে এবং ব্রিটেনে ভারত-পাকিস্তান-বাংলাদেশের প্রায় হাজার দশেক রেস্টুরেন্ট আছে।পৃথিবীতে প্রায় আড়াই কোটি মানুষ নিয়মিতিভাবে ‘কারি’ খেয়ে থাকে। 
শুধু খাবারকে সুবাসিত করে উপাদেয় রান্নার জন্য নয়, কারিপাতার অসাধারণ ভেষজ গুণও আছে। ভারত-শ্রীলঙ্কায় এর আদিবাস চিহ্নিত হলেও আয়ুর্বেদের চরক সংহিতায় এর উল্লেখ দেখা যায় না, যার কারণ অজ্ঞাত। কারিপাতার গুণাবলী সম্পর্কে সামান্য কিছু উল্লেখ হয়েছে হাল আমলের আধুনিক আয়ুর্বেদ গ্রন্থে। এর পাতা বলকারক। ডায়েরিয়া, আমাশা, বমন, জ্বর, চুলকানি ও বিষাক্ত পোকার কামড়ে ব্যবহার হয়। ইউনানি চিকিৎসায় এর ব্যবহার কৃমি, ধাতুপুষ্টি ও মুখের দুর্গন্ধ দূরীকরণে। খালিপেটে কারিপাতা চটকানো ঘোল খেলে পেটের পীড়ার অবসান ঘটে। চুল পড়া বন্ধ করা বা অকালপক্কতা রোধ করার জন্য কারিপাতা নারকেল তেলের সঙ্গে জ্বাল করে সেই তেল চুলের গোড়ায় লাগাতে হয়। কারিপাতার ভিতরে যে ফেনল থাকে তা ব্লাড ক্যান্সার, প্রস্টেট ক্যান্সার ও কলোরেকটাল ক্যান্সারে ব্যবহারের জন্য গবেষণাধীন রয়েছে। এর পাতায় যে কার্বাজোল এলক্যালয়েড পাওয়া যায় তা প্রদাহনাশক, জীবাণুনাশক এবং মশক নিধনের কাজে সফলভাবে ব্যবহার করা যেতে পারে।  
কারিপাতা গাছের বৈজ্ঞানিক নাম ‘মারেয়া কোনিগিয়াই’ (Murraya koenigii)। জেনাস-এর নাম ‘মারেয়া’ এসেছে সুইডেনের ‘অ্যান্ড্রিয়াস মারে’ থেকে যিনি ছিলেন শ্রেণীকরণবিদ কার্ল লিন্নিয়াসের ছাত্র এবং প্রজাতি-সূত্রের ‘কোনিগ’ ছিলেন ডেনমার্কের উদ্ভিদবিজ্ঞানী। সারা পৃথিবীতে মারেয়া গণে মাত্র ১১টি প্রজাতির সন্ধান পাওয়া যায়। গ্রীষ্মকালে এর পাতা ঝরে যায়। পাতা ফুটখানেক লম্বা, বিজোড় পক্ষল (Odd pinnate), প্রান্তভাগে একটি ও পাশে ১০-১২ জোড়া ইঞ্চিদেড়েক লম্বা উপপত্র থাকে। গাছে মিষ্টি গন্ধের সাদা গুচ্ছ ফুল ফোটে। ফল ছোট, প্রথমে সবুজ ও পরে কালচে হয়ে যায়। কারিপাতা গাছের মতই সুগন্ধ আছে এমন একটি গাছ ‘হেলিক্রিসাম ইটালিকাম’ (Helichrysum italicum)। এটি যদিও ভিন্ন পরিবারের গাছ তবু এর ঘ্রাণ ও ব্যবহার কাছাকাছি হওয়ার কারণে একেও কারিপাতা গাছ বলা হয়। অনেক সময় মাংস ঝোল বা স্ট্যু করার সময় এই পাতা তরকারির সঙ্গে জ্বাল দিয়ে স্বাদগন্ধ বদলে নিয়ে পরিবেশনের আগে তা ফেলে দেয়া হয়। 
কারিপাতা গাছ ফুল ফল ও পাতার সৌন্দর্যের কারণে ভূদৃশ্যে লাগানোর জন্য বেশ উপযোগী । ভারতে পূজাপার্বনে তুলসি পাতার অনুপস্থিতিতে কখনো কখনো একে ব্যবহার করা হয়। এই গাছ একটি উৎকৃষ্ট মসলার গাছ শুধু নয়, এর ভেষজ গুণ রয়েছে অনেক যার অধিকাংশই রয়েছে অনাবিষ্কৃত। চরক সংহিতায় প্রাচীনকাল থেকে এর উপস্থিতি না থাকায় আয়ুর্বেদ, সিদ্ধা ও লোকায়ত ব্যবহারে এটি পিছিয়ে আছে। উপমহাদেশীয় এই গাছের রোগনিরাময়ক গুণাবলী সম্পর্কে আমাদের অধিক মনোযোগী হওয়া বাঞ্ছনীয়। 


কারি পাতা রংপুর লোকালে বলে ম্যারানের পাতা। ডাল দিয়ে এই পাতার বড়া দারুন টেষ্টি [Hasan Ferdous Russel]
